---
title: Il profumo dei pini
date: 2020-06-18T20:53:33.080Z
summary: Dal titolo sembrerà che siamo dei fanatici degli arbre magique. Ma non è così. In effetti non ne abbiamo mai usato uno. Fede gli odia con tutto il suo cuore, e José comunque preferisce l’odore della natura (anche se a volte non è proprio il migliore).
draft: false
featured: false
hero: ./el-olor-a-pino_il-profumo-dei-pini.jpg
tags:
	- vanlife
keywords:
  - dondelaocuranoslleve
  - noi
---
# Il profumo dei pini

Dal titolo sembrerà che siamo dei fanatici degli arbre magique. Ma non è così. In effetti non ne abbiamo mai usato uno. Fede gli odia con tutto il suo cuore, e José comunque preferisce l’odore della natura (anche se a volte non è proprio il migliore).

Spessissimo, quando ricordiamo i posti che abbiamo visitato, ce ne viene in mente uno in particolare, l’Embalse de la Sotonera, in Spagna. Non è neanche tra i primi 100 posti migliori che abbiamo visto, ma dopo un temporale estivo abbastanza forte, il bosco di pini ha iniziato ad emanare un profumo fortissimo. Vi chiederete perché ce ne ricordiamo ancora. Beh, semplicemente perché ci ricorda la libertà, la natura e l’avventura.

<div style="max-width:350px;width:auto;margin:0 auto;">

![Embalse de la Sotonera](./images/embalse-de-la-sotonera.jpg)

</div>

Entrambi adoriamo la natura. Non solo la montagna, ma anche la spiaggia e tutto ciò che ci fa sentire liberi. Ci piace anche visitare le città, ma non sono mai state la nostra priorità. È anche per questo che abbiamo iniziato a vivere nel furgone, perché volevamo conoscere il mondo. Ma non il mondo delle grandi città, no, noi volevamo perderci nei Pirenei, nuotare nell’oceano in Portogallo, dormire nel deserto in Marocco e attraversare la Patagonia Argentina.

## Alla ricerca della libertà

In questa società, sin da piccoli, ci insegnano che dobbiamo seguire determinati passi per far sì di vivere una vita piena: bisogna comprarsi una casa, trovare un buon lavoro, magari un paio di figli e due settimane di vacanza al mare… Questo probabilmente funziona per molte persone, ma il bello dell’umanità è che siamo tutti diversi e non vogliamo le stesse cose. È per questo che la formula della vita perfetta non è valida per tutti. Alcuni non sentono il bisogno di stabilirsi da qualche parte, vogliono conoscere il mondo e vivere in completa libertà, essendo i padroni delle proprie decisioni e della propria vita.

Prima di avere la Flowerneta, abbiamo vissuto a Madrid e, poi, a Conil, un paesino sulla spiaggia nel sud della Spagna. Due posti molto diversi, ma entrambi bellissimi. Anche se stavamo benissimo, dopo un po’ abbiamo iniziato a stancarci e a pensare come sarebbe vivere in diversi posti senza mai fermarsi troppo tempo. Volevamo essere liberi di stare dove volevamo quando volevamo.

<div style="max-width:350px;width:auto;margin:0 auto;">

![Madrid](./images/madrid.jpg)

</div>

Non siamo ricchi e non abbiamo superpoteri, ma siamo grandi sognatori. Per questo siamo arrivati qua, e stiamo scrivendo questo post in una pineta in Portogallo, proprio sopra ad una spiaggia. Perché questo è il posto dove vogliamo stare oggi. Domani, poi, si vedrà.

## Per un periodo ci sta

Questo è quello che ci dicono tante persone, e a volte ci siamo anche fermati a riflettere, ma arriviamo sempre alla stessa conclusione: perché dev’essere solo un periodo? Perché dovremmo scegliere una data di ritorno? Quanta genti ci dice che avremo bisogno di una casa… ma non sanno che ce l’abbiamo già una casa: la Flowerneta. Una casa di cui non dobbiamo pagare né affitto né bollette, che non rimane fissa in un angolino di terra, ma che possiamo portare sempre con noi. Anche se non corrisponde all’idea tradizionale di casa, per noi è la nostra tana, lì abbiamo costruito la nostra vita ed è dove torniamo sempre dopo una lunga giornata di lavoro o dopo aver vissuto l’ennesima avventura.

<div style="max-width:350px;width:auto;margin:0 auto;">

![La Flowerneta e una casa piccola](./images/es-una-casa-pequena_e-una-casa-piccola.jpg)

</div>

È una casa piccola, con poche comodità, ma soddisfa alla grande le nostre necessità. Ci siamo adattati ed abbiamo imparato a vivere con poco, in una casa piccola piccola, ma con il giardino più grande del mondo.

## Il mondo è il nostro giardino

Questa frase ci è piaciuta subito. Non ci ricordiamo neanche dove l’abbiamo letta la prima volta, ma l’abbiamo fatta subito nostra. È che descrive perfettamente come stanno le cose. La Flowerneta è la nostra casa, ed il mondo, il nostro giardino. Un giardino enorme, talmente tanto che ci vorrebbero almeno 4 o 5 vite per vederlo tutto. Noi comunque ci stiamo impegnando per farcela con una vita sola! Poi sapete qual è il bello? Non dobbiamo neanche tagliare l’erba!

<div style="max-width:350px;width:auto;margin:0 auto;">

![Il mondo ee il nostro giardino](./images/el-mundo-es-nuestro-jardin_il-mondo-e-il-nostro-giardino.jpg)

</div>

Chiudete gli occhi ed immaginate… Ok, riapriteli. Prima leggete, poi chiudete gli occhi. Immaginate di essere qua con noi in Portogallo. Dopo due mesi siete stanchi di mangiare sardine alla griglia, quindi vi spostate in Germania, in piena Selva Nera, per poi continuare a spostarvi verso nord, senza fermarvi finché non vedete l’aurora boreale in Norvegia… Vivendo in una casa con le ruote, tutto questo è possibile.

Non ci sono pini ovunque, ma noi continueremo a ricordarne il profumo che, come vi abbiamo già detto, per noi rappresenta la liberà. 

## Ma… e la famiglia?

Non stabilirsi in un posto specifico, non significa dimenticare quello che abbiamo. Come ci dicono spesso i nostri cari, possiamo andare dove vogliamo, le nostre famiglie ci saranno sempre per noi. Sfortunatamente non è così per tutti, ma nel nostro caso sì. Tanto la nostra famiglia italiana quanto quella spagnola, sono sempre lì per noi. Certo, con questo stile di vita non possiamo vederli tutti i giorni, ma ogni volta che torniamo a casa, per noi, è il momento di recuperare le forze,  di stare con le persone a cui vogliamo bene. Tornare indietro di tanto in tanto per noi è fondamentale per poter continuare la nostra avventura.

## Disimparare per essere liberi

È quello che cerchiamo sempre di fare. È un esercizio molto interessante, mettere in discussione tutto quello che ci hanno insegnato, per poi impararlo di nuovo, ma stavolta in prima persona, con la nostra testa ed il nostro cuore. Quando siamo saliti sul furgone, abbiamo iniziato da zero, senza sapere dove ci avrebbe portati la vita. Abbiamo imparato moltissimo, e dobbiamo ancora imparare tantissime cose, ma è un sacco gratificante sapere che tutto quello che abbiamo e facciamo, lo otteniamo con le nostre forze. Ogni volta che apriamo il rubinetto, beviamo l’acqua che abbiamo raccolto il giorno prima!

<div style="max-width:350px;width:auto;margin:0 auto;">

![Essere liberi](./images/ser-libres_essere-liberi.jpg)

</div>

## Liberi e selvaggi

Tra noi, diciamo che stiamo diventando sempre più selvaggi. Ed è proprio così, perché stiamo imparando ad essere liberi e a goderci la vita come e dove vogliamo, nella natura e nel mondo.

<div style="max-width:350px;width:auto;margin:0 auto;">

![Selvaggi](./images/asalvajaos_selvaggi.jpg)

</div>

Per questo vi diciamo: mettete tutto in discussione, lottate per i vostri sogni e, soprattutto, non fermatevi finché non vi sentirete liberi. Il significato della libertà è diverso per ogni persona, l’importante è che qualsiasi sia il vostro stile di vita, sia quello che avete scelto voi. Ora sì, chiudete gli occhi e seguite il profumo dei pini!

<div style="max-width:350px;width:auto;margin:0 auto;">

![Liberi](./images/libres-liberi.jpg)

</div>
